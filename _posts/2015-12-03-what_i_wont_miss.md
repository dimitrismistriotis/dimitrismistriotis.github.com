---
layout: default
title: Τι δεν θα μου λείψει
---

# Τι δεν θα μου από αυτούς που γράφουν άρθρα για το τι δεν θα τους λείψει από την Ελλάδα

Το ότι δεν έχουν φάει ακόμα το σκ4τ0, ενώ επιπλέον βρίσκονται στον μήνα του μέλιτος. Σε ένα ή δύο χρόνια θα έχουν άλλη γνώμη.

## Wikipedia, σύγκριση με σχέσεις

Όπως μπορεί να διαβάσει κανείς εδώ https://en.wikipedia.org/wiki/Culture_shock, ένας μετανάστης πρώτης γενιάς περνάει τυπικά από τρεις φάσεις: ευφορία, άγχος, προσαρμογή.Η προσαρμογή μπορεί να σημαίνει ενσωμάτωση, γκετοποίηση, επιστροφή ή μερικές φορές όπως σε εμένα, μια ενδιάμεση πολυσυλλεκτική κατάσταση. Το μοτίβο θυμίσει μία σχέση όπου στην αρχή υπάρχει η εξιδανίκευση, μετά βλέπεις τα ελαττώματα του συντρόφου και αυτός τα δικά σου  Στη συνέχεια πρέπει να επιλέξεις αν θα αποδεχθείς αυτόν τον άνθρωπο και θα συνεχίσεις μαζί του ή αν θα προχωρήσεις αλλού.

Ανάλογα έχουμε τα στάδια του γάμου στους παντρεμένους. Διαφορετικοί άνθρωποι έχουν διαφορετικές απόψεις για το τι είναι γάμος με βάση το σε ποιο στάδιο βρίσκονται. Μπορώ να ρωτήσω - αν για εμένα είναι πλέον αργά - ένα νεόνυμφο αν αξίζει να παντρευτώ. Θα μου πει ότι ο γάμος είναι το πιο όμορφο πράγμα στην ζωή και στη Γη. Επίσης αν ρωτήσω κάποιον που μόλις βγήκε από ένα άσχημο διαζύγιο όπου έπρεπε να τσακωθούν και για το ποιος θα κρατήσει τον σκύλο μάλλον θα ακούσω ότι ο γάμος είναι συνήθως ένα λάθος που πρέπει να αποφεύγεται.

Οι φίλοι μας που γράφουν πόσο ωραία είναι η καινούρια χώρα βρίσκονται σε αυτό το στάδιο, στον μήνα του μέλιτος. Φαίνεται στα περισσότερα άρθρα όπου αναφέρονται κυρίως σε πρώτες εμπειρίες: πως σε αντιμετωπίζει το κράτος, πως είναι στο super market, γιατί δεν σου ζαλίζει τον έρωτα κάποιος αν τον πληρώσεις με 50εύρω για κάτι που κάνει €2.45, το πόσο ευγενικοί είναι οι άνθρωποι στο δρόμο.

## Σε αγαπώ πολύ - πιο δυνατά

Και εδώ ακριβώς βρίσκεται η ρίζα του προβλήματος: οι άνθρωποι είναι σαφώς και καλώς ερωτευμένοι με την χώρα υποδοχής τους κάτι το οποίο θέλουν να το φωνάξουν όσο πιο δυνατά μπορούν. Νιώθουν πως ο χρόνος που πέρασαν στην χώρα προέλευσης, η Ελλάδα συγκεκριμένα, είναι χαμένος ή νεκρός και τι ωραία που είναι εδώ. Μπορεί το μεσογειακό ταμπεραμέντο να λειτουργεί ως πολλαπλασιαστής της έντασης.

Όταν μετά από περίπου δυο ή τρία χρόνια δουν και την άλλη πλευρά του νομίσματος δεν θα μας χαρίσουν τη συνέχεια του αρχικού τους άρθρου: "Τι δεν μου αρέσει στην Γερμανία" ή "Πόσο η ζέστη ενοχλεί στο Ντουμπάι". Δεν θα το γράψουν γιατί το περιβάλλον τους θα τους ρωτήσει: "εσύ δεν είσαι που τα έβρισκες όλα τέλεια;" ή κάτι αντίστοιχο. Θα νιώσουν χαζοί και σε κάποιο βαθμό προδομένοι από τα αισθήματα τους με το μεσογειακό ταμπεραμέντο εδώ λειτουργεί σαν μπούμερανγκ. Ακόμα και αν θελήσουν να το κάνουν θα είναι η περίοδος όπου θα πρέπει να αντεπεξέλθουν σε καινοφανείς δυσκολίες τις οποίες ούτε καν είχαν φανταστεί όταν έγραφαν "τι ωραία που είναι εδώ". Σε αυτό το στάδιο δεν υπάρχει χρόνος για αρθρογραφία.

Σε αυτό το σημείο είναι που συνεχίζοντας το γηπεδικό του τίτλου βγάζουμε "κίτρινη κάρτα" στους ενθουσιασμένους φίλους μας. Κάθε βιβλιοκριτικός γράφει την άποψη του αφού διαβάσει ένα βιβλίο... ολόκληρο. Όμοια και όσοι γράφουν για ταξίδια, δίσκους, ταινίες κλπ. Είδατε πουθενά κανέναν να λέει "η Σιγκαπούρη έχει το πιο όμορφο αεροδρόμιο του κόσμου... να την προτιμήσετε για τις διακοπές σας". "Μηδένα προ του τέλους *μακάριζε*" ή όπως είχε πει μια ψυχή: "μηδένα προ του τέλους *κακάριζε*".

### Τα λέμε ξανά σε ένα χρόνο;

Κίνητρο για να γράψω αυτό το κείμενο ήταν η εκπομπή Facepalm του Θ. Γεωγακόπουλου, συγκεκριμένα η εκπομπή "Ο Τεξανός" (διαθέσιμο εδώ: http://www.georgakopoulos.org/work/multimedia/facepalm/ περίπου στη μέση). Ο επίδοξος μετανάστης μας περιγράφει αρχικά τι είδε και τι έζησε στο πρώτο  δοκιμαστικό 20ήμερο που βρέθηκε εκεί. Όταν αναφέρει την ημερομηνία αναχώρησης ο δημοσιογράφος τον διακόπτει. *"Πολύ ωραία, θα μετακομίσεις σε ένα μήνα. Βάζω μια υπενθύμιση σε ένα χρόνο και ένα μήνα από τώρα να μας πεις πως τα βρήκες"*.

## Η άλλη πλευρά του νομίσματος

Η άλλη πλευρά του νομίσματος γίνεται συνήθως ορατή μετά από ένα ή δύο χρόνια όπου οι καινούριες φιλίες, οι σχέσεις, οι εμπειρίες αποκτούν κάποιο βάθος. Κάπου εκεί αρχίζουν να γίνονται πιο έντονα ορατά τα στραβά και τα ανάποδα. Όμοια στον χώρο εργασίας θα έχουν προκύψει κάποιες διαφωνίες ή θέματα και έχεις δει πως αντιμετωπίζονται ή δεν αντιμετωπίζονται, κυρίως το πως αντιμετωπίζεσαι εσύ.

Επιπλέον αρχίζουν και φαίνονται διαφορές νοοτροπίας οι οποίες είναι κάπως πιο δύσκολες γιατί δεν έχουν απαραίτητα σωστό ή λάθος, είναι τύπου βουνό ή θάλασσα. Πώς θα ένιωθες σε μια κοινωνία "βουνίσιων" άμα λάτρευες το "κολύμπι"; Κάθε φορά που πηγαίνατε διακοπές κάπου θα ξίνιζες ακόμα και αν το βουνό είναι τέλειο.

Μερικές εμπειρίες από την Βρετανία όπου μετανάστευσα εγώ:

Το επίπεδο υπηρεσιών γενικά κυμαίνεται πάντα σε αποδεκτά αλλά μέτρια επίπεδα μαζί με αδικαιολόγητα υψηλές τιμές. Ο συνδυασμός αυτός θεωρείται από τους Βρετανούς απολύτως φυσιολογικός. Επιβάλλεται μια λατρεία του μέτριου. Δειγματοληπτικά ας πάρουμε το μετρό του Λονδίνου: είναι το πιο ακριβό της Ευρώπης αλλά σίγουρα όχι το καλύτερο της Ευρώπης. Ξέρεις ότι άμα μπεις θα βγεις, αλλά δεν εγγυάται κανείς την καθυστέρηση (επίπεδο υπηρεσιών) ή ότι δεν θα υπάρχει στρίμωγμα ιαπωνικών διαστάσεων. Οι κεντρικοί σταθμοί δεν έχουν τουαλέτες ή αν έχουν θα έχουν και εισιτήριο (υψηλές τιμές).

Οι γιατροί είναι επιεικώς απαράδεκτοι, αρκετά οκνηροί έχοντας χαλαρή σχέση με το αντικείμενο τους. Επίσης λειτουργούν τόσο ρομποτικά που μερικές θέλεις να τους ρίξεις ένα κουβά νερό μπας και ξυπνήσουν χωρίς να έχει μια τέτοια υποθετική ενέργεια κανένα αποτέλεσμα. Σε κάθε επάγγελμα που έχει να κάνει με "περιστατικά" υπάρχει πάντα η επιλογή μεταξύ πρωτοκόλλου και αντιμετώπισης των συγκεκριμένων περιπτώσεων με τις ιδιαιτερότητες τους. Οι Βρετανοί αγαπούν το πρωτόκολλο πιο πολύ και από τον ίδιο τους τον εαυτό. Πουθενά δεν είναι πιο εκνευριστική αυτή η αντιμετώπιση από τον ιατρικό κλάδο. Μαζί με τα προαναφερθέντα λόγω περικοπών του συστήματος υγείας, το πρώτο στάδιο είναι σχεδόν πάντα το "πες κάτι για να φύγει/δίωξε τον". Οπότε αν επισκεφτείς τον γιατρό πάντα - μα πάντα - το πρώτο βήμα είναι να προσπαθήσει να σε διώξει. Στο επόμενο ραντεβού, μετά από δύο εβδομάδες τουλάχιστο, θα σου απαντήσει εντελώς ρομποτικά και θα προσπαθήσει πάλι... να σε διώξει χωρίς αν γίνει τίποτε. Μετά από μήνα ίσως ασχοληθεί. Ίσως.

Ειδικά για την υγεία, δυο επιπλέον ιστορίες και μια παρατήρηση: Μία φορά είχα πάει διαβασμένος και ενημερωμένος για τα συμπτώματα μου από έναν συγγενή. Αποτέλεσμα ήταν ότι μάντευα τις ερωτήσεις της γιατρού. Σε κάποιο σημείο πριν γίνω ερειστικός είπα πως "με όλο τον σεβασμό το έψαξα λίγο και θα ήθελα να μου πείτε κάτι που δεν ξέρω". Η απάντηση της ήταν "σωστά, αλλά πρέπει να αποκλείσουμε μερικές περιπτώσεις πρώτα" ή σε μετάφραση "πάμε πίσω στο πρωτόκολλο". Η δεύτερη ιστορία προέρχεται από τις εφημερίδες. Σε ένα ζευγάρι μεσήλικων Ινδών η σύζυγος είχε αρχίσει να έχει έντονους πονοκεφάλους. Επί μήνες στο τοπικό νοσοκομείο επέμεναν πως οι πονοκέφαλοι προέρχονται από στρες ή είναι της φαντασίας της. Ο σύζυγος δεν μπορούσε να το αντέξει οπότε πλήρωσε μόνος του αρκετά χρήματα για μια ειδική ακτινογραφία η οποία αποκάλυψε ένα ανεύρυσμα. Κανείς από το ιατρικό προσωπικό του νοσοκομείου που επισκέπτονταν δεν είχε σκεφτεί να ψάξει επιπλέον, κανείς δεν θα απολυθεί - είπαμε ακολουθούσαν το πρωτόκολλο - άρα όλα καλά είχαν δώσει και παυσίπονα. Πόσος κόσμος να έχει πεθάνει έτσι; Πόσο δύσκολο είναι να πεις ότι ενώ σε όλη την ζωή μας είμαστε ρομποτικά, όταν βγάζουμε γιατρούς θα πρέπει να υπάρχει μια κάποια εξαίρεση; Γίνεται; Δεν γίνεται.

Τέλος ας περάσουμε στα εργασιακά. Οι περισσότερες εταιρίες συμπεριφέρονται στους "πρώτης γενιάς" σαν προσωρινό προσωπικό: δεν επενδύουν, δεν προάγουν εύκολα, δεν εξελίξουν, ο μισθός και τέλος. Το χειρότερο είναι ότι συχνά έχουν δίκιο: πολλές φορές κάποιος "ξένος" φεύγει ξαφνικά, οπότε υπάρχει μια διστακτικότητα. Τα παραπάνω δημιουργούν ορισμένες ενδιαφέρουσες παρενέργειες όπως το να βλέπεις ντόπιους να εξελίσσονται γρηγορότερα δουλεύοντας αντικειμενικά λιγότερο. Το χειρότερο που μπορείς να κάνεις σε αυτήν την περίπτωση είναι να παραπονεθεί. Δεν υπάρχει μεγαλύτερη αμαρτία από το να διαταράσσεις την εργασιακή ειρήνη στην Βρετανία.

Διαφαίνεται ένας κοινός παρανομαστή: Τα περισσότερα γίνονται αντιληπτά σε βάθος χρόνου. Αν τα γνώριζα εκ των προτέρων ειλικρινά δεν ξέρω αν θα προτιμούσα να έρθω εδώ, να κάτσω στα αβγά μου ή να ακολουθήσω τον Τεξανό της προαναφερθείσας εκπομπής στο Ώστιν ή στο Ντάλας. Στην Βρετανία φοβάμαι μην αρρωστήσω και πρέπει να αντιμετωπίσω τα προτοκόλο-ζόμπι.

## Τι προσφέρουν αυτά τα άρθρα σε αυτούς που έμειναν πίσω

Μάλλον το να τους κάνουν να νιώθουν άσχημα και τίποτε παραπάνω. Αν κάποιος είναι να φύγει το προγραμματίσει και θα το κάνει. Αν έχει κάτι που τον κρατάει πίσω όπως το ότι η δουλεία του είναι συγκεκριμένη στη χώρα του όπως αυτή του λογιστή ή έχει παιδιά που πηγαίνουν σχολείο ή πρέπει κάποιος να είναι κοντά σε γερασμένους γονείς, τότε τι προσφέρει το να διαβάζει πόσο όμορφα είναι για τους Έλληνες στο Θιβέτ; Αλήθεια γονείς δεν έχουν όλοι αυτοί οι αρθρογράφοι; Ποιος τους φροντίζει;

## Τι - δεν - προσφέρουν σε αυτούς που μεταναστεύουν

Το τι θα κάνουν μετά τον μήνα του μέλιτος. Πώς θα προσαρμοστούν στην νέα χώρα, τι έχουν να αντιμετωπίσουν, πως να μάθουν καλύτερα την γλώσσα. Το αν η κοινωνία ενδιαφέρεται να σε ενσωματώσει ή όχι. Αν και εφόσον ενδιαφέρεται βλέπει σε αυτούς ένα προοδευτικά όλο και περισσότερο ισότιμο μέλος ή ως τον ευγενικό χαζό ξένο που δουλεύει περισσότερο και πληρώνεται λιγότερο;

Δεν προσφέρουν γενικά κάποια κατεύθυνση: πώς θα βρεθεί ένα σπίτι, σε ποια γειτονιά; Γιατί προτιμηθεί κάποια συγκεκριμένη χώρα, τι το ξεχωριστό έχει; Που υπάρχει καλή ποιότητα ζωής, που περισσότερες ευκαιρίες για επαγγελματική εξέλιξη; Ποια είναι η εργασιακή κουλτούρα; Που υπάρχουν ευκαιρίες και για ποιους κλάδους;

Το πιο σημαντικό που θα μπορούσαν αυτά τα άρθρα να προσφέρουν θα ήταν μερικές διαφορές. Ξεκινάμε από την νεοελληνική αντίληψη ζωής και πάμε στην χώρα υποδοχής (Κίνα, Βραζιλία, Ηνωμένα Αραβικά Εμιράτα, Γερμανία κλπ): τι είναι διαφορετικό στις σχέσεις, στις δουλειές, στις συνδιαλλαγές με το κράτος με την οπτική ενός Έλληνα; Εδώ θα μπορούσαμε να έχουμε μερικά εξαιρετικά κείμενα: Πώς δείχνει η σύγχρονη χώρα υποδοχής στα μάτια ενός νεοέλληνα; Όπως με είχε ρωτήσει ένας υπερήλικος συγγενής: "τι μπουζούκια έχουν εκεί που σαι;".

## Τι να κάνεις με αυτό το άρθρο

Κράτησε την διεύθυνση. Κάθε φορά που βλέπεις ένα άρθρο τύπου "τι δεν θα μου λείψει τώρα που ζω στο Αζερμπαϊτζάν" κάνε αντιγραφή -επικόλληση την διεύθυνση. Λίγο τρολάρισμα ίσως βοηθήσει τόσο τους αρθρογράφους όσο και τους αναγνώστες τους.

